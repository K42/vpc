Głos jako zjawisko akustyczne, efekt skoordynowanych czynności psychofizjologicznych, posiada kilka specyficznych właściwości: wysokość, głośność, natężęnie, barwa i czas trwania.

Wysokość głosu zależy od najniższego tonu składowego (tonu podstawowego), ilości drgań na sekundę (częstotliwość), budowy krtani oraz kształtu i napięcia wiązadeł głosowych. Im większe wychylenie fali głosowej z położenia spoczynkowego (na skutek drgań wiązadeł głosowych), tym wyższy dźwięk. Oznacza to, że wyższe dźwięki cechuje  większa częstotliwość drgań, dźwięki niższe zaś posiadają niższe częstotliwości. Wrażenie wysokości zależy również od natężenia dźwięku.

Budowa krtani decyduje o długości wiązadeł głosowych. Długość ta z kolei determinuje podstawowe możliwości głosowe (dłuższe więzadła głosowe są charakterystyczne dla głosów niskich, krótsze- dla głosów wysokich). To właśnie dlatego inne wysokości głosu są charakterystyczne dla kobiet, inne dla mężczyzn. 

Widmo mowy obejmuje częstotliwości od 100 Hz do ponad 8 kHz, przy czym największa gęstość widmowa (energia) przypada w okolicy 500 Hz i sukcesywnie maleje ze wzrostem częstotliwości. Ucho ludzkie odbiera sygnały w znacznie szerszym zakresie częstotliwości, a graniczne wyróżnianie sygnałów zależy od cech osobniczych człowieka. Typowy zakres sygnałów rejestrowanych przez ucho ludzkie obejmuje częstotliwości od 20 Hz do 15-20 kHz.

Wypowiedź słowna prócz informacji o treści wypowiedzi, niesie również informacje związane z wewnętrzną strukturą jej źródła. W biometrii głosu (ang. voice biometrics) źródłem charakterystyk jest sygnał mowy, który jest nośnikiem zarówno cech fizjologicznych (parametry traktu głosowego, częstotliwość tonu podstawowego) jak i behawioralnych (wewnętrzne prototypy wzorców mowy towarzyszące procesowi przyswajania języka). 

Z matematycznego punktu widzenia mowę można opisać jako superpozycję fal z przypisaną częstotliwością, apmplituda i fazą. Natomiast z puntku widzenia fonetyki mowa to sekwencja fonemów - najmniejszych jednostek mowy rozróżnialnych dla danego języka - i ciszy. Jedna reprezentacja fonemu nazywana jest głoską, jednemu fonemowi można przypisać kilka sekwencji liter (np. rz i ż, u i ó). 

Można by pomyśleć, że wymawiane słowa są zbudowane z fonemów, jednak to nie do końca prawda - właściwości akustyczne sygnału pojedyńczego fonemu zależą od wielu czynników, m.in. kontekstu, w którym fonem występuje, osoby, jej  stylu wymowy itp. Te wszystkie czynniki wpływają na to jak fonemy brzmią w wymawianym słowie, często inaczej niż występujące pojedyńczo.

W analizie sygnału mowy więcej informacji dostarczają przejścia między fonemami niż ich stałe fragmenty - dlatego też często mówi się o difonach - miejscach pomiędzy dwoma następującymi po sobie fonemami. Czasem w procesie analizy bierze się pod uwagę też inne jednostki, np. trzy kolejne fragmenty: difon poprzedzający - część stała - difon następny, co jest najczęściej wykorzystywane w procesie rozpoznawania za pomocą ukrytych modeli Markova. 


